元曲∶无名氏28首            



《仙吕・寄生草・闲评》         无名氏

  一、
问什么虚名利， 管什么闲是非。想着他击珊瑚列锦幛石崇势，
则不如卸罗裾纳象简张良退， 学取他枕清风铺明月陈抟睡。看
了那吴山青似越山青， 不如今朝醉了明朝醉。

  二、
争闲气、使见识， 赤壁山正中周郎计， 乌江岸枉费重瞳力， 马
嵬坡空洒明皇泪。前人勋业后人看， 不如今朝醉了明朝醉。

《正宫・塞鸿秋》             无名氏

爱他时似爱初生月， 喜他时似喜梅梢月， 想他时道几首西江月，
盼他时似盼辰钩月。当初意儿别， 今日相抛撇， 要相逢似水底捞
明月。

《正宫・塞鸿秋・山行警》           无名氏

东边路、西边路、南边路， 五里铺、七里铺、十里铺，
行一步、盼一步、懒一步。霎时间、天也暮、日也暮、
云也暮， 斜阳满地铺， 回首生烟雾， 兀的不、山无数、
水无数、情无数。

《正宫・塞鸿秋》               无名氏

一对紫燕儿雕梁上肩相并， 一对粉蝶儿花丛上偏相趁，
一对鸳鸯儿水面上相交颈， 一对虎猫儿绣凳上相偎定。
觑了动人情， 不由人心儿硬， 冷清清偏俺合孤零。

《商调・梧叶儿・嘲谎人》         无名氏

东村里鸡生凤， 南庄上马变牛， 六月里裹皮裘。
瓦垄上宜栽树， 阳沟里好驾舟。瓮来大肉馒头，
俺家茄子大如斗。


《商调・梧叶儿・嘲贪汉》        无名氏

一粒米针穿着吃， 一文钱剪截充， 但开口昧神灵。
看儿女如衔泥燕， 爱钱财似竞血蝇。
无明夜攒金银， 都做充饥画饼。

《正宫・叨叨令》            无名氏

    一、
黄尘万古长安路， 折碑三尺邙山墓。西风一叶乌江渡， 夕阳十里邯郸树。
老了人也么哥， 老了人也么哥， 英雄尽是伤心处。

    二、
只见青帘高挂垂杨树， 朱帘暮卷西山雨。
谁待向禁城狼虎丛中去， 我则待侬家鹦鹉洲边住。
倒大来快活也么哥， 快活也么哥，
抵多少梦回明月生南浦。

《中吕・红绣鞋》           无名氏

  一、
窗外雨声声不住， 枕边泪点点长吁， 雨声泪点急相逐。
雨声儿添凄惨， 泪点儿助长吁。枕边泪倒多如窗外雨。

  二、
孤雁叫教人怎睡? 一声声叫的孤凄， 向月明中和影一双飞。
你云中声嘹亮， 我枕上泪双垂， 雁儿我争你个甚的。

《中吕・朝天子・志感》            无名氏

不读书有权， 不识字有钱， 不晓事倒有人夸荐。
老天只恁忒心偏， 贤和愚无分辨。
折挫英雄， 消磨良善， 越聪明越运蹇。
志高如鲁连， 德高如闵蹇， 依本分只落的人轻贱。

  《正宫・醉太平・无题》    无名氏

　　堂堂大元，奸佞专权。开河变钞祸根源，惹红巾万千。
官法滥，刑法重，黎民怨。人吃人，钞买钞，何曾见。
贼做官，官做贼，混愚贤，哀哉可怜。

  《正宫・醉太平・讥贪小利者》    无名氏

　　夺泥燕口，削铁针头，刮金佛面细搜求，无中觅有。
鹌鹑嗉里寻豌豆，鹭鸶腿上劈精肉。蚊子腹内刳脂油，亏老先生下手。

  《双调・水仙子・失题》    无名氏

　　青山隐隐水茫茫，时节登高却异乡。孤城孤客孤舟上，铁石人也断肠，
泪涟涟断送了秋光。黄花梦，一夜香，过了重阳。

　　夕阳西下水东流，一事无成两鬓秋。伤心人比黄花瘦，怯重阳九月九。
强登临情思悠悠，望故国三千里，倚秋风十二楼。没来由惹起闲愁。

　　常记的离筵饮泣饯行时，折尽青青杨柳枝。欲拈斑管书心事，
无那可乾坤天样般纸。意悬悬诉不尽相思，谩写下鸳鸯字，
空吟就花月词，凭何人付与娇姿。

    一春鱼雁杳无闻，千里关山劳梦魂。数归期屈指春纤困，结灯花犹未
准。叹芳年已过三旬，退莲脸消了红晕。压春山长出皱纹，虚度了青春。

  《折桂令・微雪》    无名氏

　　朔风寒吹下银沙，蠹砌穿帘，拂柳惊鸦，轻若鹅毛，娇如柳絮，瘦似梨花。
多应是怜贫困天教少洒，止不过庆丰年众与农家。数片琼葩，点缀槎丫。孟浩然
容易寻梅，陶学士不彀烹茶。

  《梧叶儿・失题》    无名氏

　　青铜镜，不敢磨，磨着後照人多。一尺水，一尺波，信人唆，那一个心肠似
我。

  《红绣鞋・赠妓》    无名氏

　　长江水流不尽心事，终条山隔不断情思。想着你，夜深沉，人静悄，自来时
，来时节三两句话，去时节一篇词，记在你心窝儿里直到死。

  《普天乐・失题》    无名氏

　　他生得脸儿峥，庞儿正。诸余里耍俏，所事里聪明。忒可憎，没薄幸。行里
坐里茶里饭里相随定，恰便似纸幡儿引了人魂灵。想那些个滋滋味味，风风韵韵
，老老成成。

  《中吕・快活三过朝天子四换头・叹四美》    无名氏

　　良辰媚景换今古，赏心乐事暗乘除，人生四事岂能无？不可教轻辜负。唤取，
伴侣，正好向西湖路，花前沉醉倒玉壶，香[氵翁]雾，红飞雨。九十韶华，人间客
寓，把三分分数数，一分是流水，二分是尘土，不觉的春将暮。西园杖屦，望眼
无穷恨有余，飘残香絮，歌残白苎，海棠花底鹧鸪，杨柳梢头杜宇，都唤取春归
去。

  《雁儿落带过得胜令・失题》    无名氏

　　一年老一年，一日没一日，一秋又一秋，一辈催一辈，一聚一离别，一喜一
伤悲。一榻一身卧，一生一梦里。寻一夥相识，他一会咱一会，都一般相知，吹
一回，唱一回。

  《醉太平・无题》    无名氏

利名场事冗。林泉下心冲。
小柴门画戟古城东。隔风波数重。
华山云不到阳台梦。
[王盖]溪水不接桃源洞。
洛阳城不到武夷峰。老先生睡浓。

  《醉中平・无题》    无名氏

泪溅端溪砚。情写锦花笺。
日暮帘栊生暖烟。睡煞梁间燕。
人比青山更远。梨花庭院。
月明闲却秋千。

  《喜春来・闺情》    无名氏

窄裁衫裉安排瘦。淡扫蛾眉准备愁。
思君一度一登楼。凝望久。
雁过楚天秋。

  《朝天子・庐山》    无名氏

早霞。晚霞。装点庐山画。
仙翁何处炼丹砂。一缕白云下。
客去斋馀。人来茶罢。
叹浮生指落花。楚家。汉家。
做了渔樵话。

  《金字经・秋夜》    无名氏

我来山中宿。夜深云满衣。
月皎风清星斗稀。惊鸟无所依。
乖秋意。卧将箫管吹。

  《庆东原・奇遇》    无名氏

参旗动。斗柄挪。
为多情揽下风流祸。眉攒翠蛾。
裙拖绛罗。袜冷凌波。
耽惊怕万千般。得受用些儿个。

  《清江引・九日》    无名氏

萧萧五株门外柳。屈指重阳又。
霜清紫蟹肥。露冷黄花瘦。
白衣不来琴当酒。

  《梧叶儿・秋》    无名氏

秋来制。渐渐凉。寒雁儿往南翔。
梧桐树。叶又黄。好凄凉。
绣被儿空闲了半张。

  《驻马听・无题》    无名氏

月小潮平。红蓼滩头秋水冷。
天空云净。夕阳江上乱峰青。
一蓑全却子陵名。五湖救了鸱夷命。
尘劳事不听。龙蛇一任相吞并。

  《凭阑人・无题》    无名氏

点破苍苔墙角萤。战退西风檐外铃。
画楼风露清。玉阑桐叶零。


《元人小令选》（共５８首）            


　　　　　　　　　　　　元　人　小　令　选

　　　　　　　　　　　　　　～・※・～

无名氏〖醉太平○无题〗　　　　　　　　　「堂堂大元」
无名氏〖醉太平○讥贪小利者〗　　　　　　「夺泥燕口」
无名氏〖水仙子○失题〗　　　　　　　　　「青山隐隐水茫茫」
无名氏〖折桂令○微雪〗　　　　　　　　　「朔风寒吹下银沙」
无名氏〖塞鸿秋○山行警〗　　　　　　　　「东边路、西边路、南边路」
无名氏〖塞鸿秋○失题〗　　　　　　　　　「爱他时似爱初生月」
无名氏〖梧叶儿○失题〗　　　　　　　　　「青铜镜，不敢磨」
无名氏〖红绣鞋○赠妓〗　　　　　　　　　「长江水流不尽心事」
无名氏〖普天乐○失题〗　　　　　　　　　「他生得脸儿峥」
无名氏〖快活三过朝天子四换头○叹四美〗　「良辰媚景换今古」
无名氏〖雁儿落带得胜令○失题〗　　　　　「一年老一年」
杨　果〖小桃红○采莲女〗　　　　　　　　「满城烟水月微茫」
刘秉中〖乾荷叶○失题〗　　　　　　　　　「南高峰，北高峰」
王　恽〖小桃红○平湖乐二首〗　　　　　　「采莲人语隔秋烟」
卢　挚〖殿前欢○失题〗　　　　　　　　　「酒杯浓」
卢　挚〖节节高○题洞庭鹿角庙壁〗　　　　「雨晴云散」
卢　挚〖沉醉东风○秋景〗　　　　　　　　「挂绝壁松枝倒倚」
卢　挚〖寿阳曲○别珠帘秀〗　　　　　　　「才欢悦，早间别」
珠帘秀〖寿阳曲○答前曲〗　　　　　　　　「山无数，烟万缕」
王实甫〖十儿月尧民歌○别情〗　　　　　　「自别后遥山隐隐」
关汉卿〖四块玉○别情〗　　　　　　　　　「自送别，心难舍」
白　朴〖驻马听○吹〗　　　　　　　　　　「裂石穿云」
姚　燧〖喜春来○失题〗　　　　　　　　　「笔头风月时时过」
姚　燧〖凭阑人○寄征衣〗　　　　　　　　「欲寄君衣君不还」
马致远〖寿阳曲○山市晴岚〗　　　　　　　「花村外，草店西」
马致远〖寿阳曲○远浦帆归〗　　　　　　　「夕阳下，酒旗闲」
马致远〖寿阳曲○潇湘夜雨〗　　　　　　　「渔灯暗，客梦回」
马致远〖寿阳曲○烟寺晚钟〗　　　　　　　「寒烟细，古寺清」
马致远〖寿阳曲○渔村夕照〗　　　　　　　「鸣榔罢，闪暮光」
马致远〖天净沙○秋思〗　　　　　　　　　「枯藤老树昏鸦」
冯子振〖黑漆弩○野渡新晴〗　　　　　　　「孤村三两人家住」
张养浩〖普天乐○大明湖泛舟〗　　　　　　「画船开」
张养浩〖雁儿落带得胜令○退隐〗　　　　　「云来山更佳」
张养浩〖水仙子○咏江南〗　　　　　　　　「一江烟水照晴岚」
张养浩〖落梅风○失题〗　　　　　　　　　「野鹤才鸣罢」
赵禹圭〖蟾宫曲○题金山寺〗　　　　　　　「长江浩浩西来」
乔　吉〖殿前欢○登江山第一楼〗　　　　　「拍阑干」
刘　致〖雁儿落带得胜令○送别〗　　　　　「和风闹燕莺」
马九皋〖庆东原○西皋亭适兴〗　　　　　　「兴为催租败」
马九皋〖楚天遥带过清江引○无题〗　　　　「有意送春归」
张可九〖小梁州○失题〗　　　　　　　　　「篷窗风急雨丝丝」
张可九〖梧叶儿○湖山夜景〗　　　　　　　「猿啸黄昏後」
张可九〖迎仙客○秋夜〗　　　　　　　　　「雨乍晴」
张可九〖红绣鞋○次韵〗　　　　　　　　　「剑击西风鬼啸」
张可九〖红绣鞋○西湖雨〗　　　　　　　　「删抹了东坡诗句」
张可九〖拆挂令○西陵送别〗　　　　　　　「画船儿载不起离愁」
张可九〖水仙子○别怀〗　　　　　　　　　「飞花和雨送兰舟」
张可九〖水仙子○梅边即事〗　　　　　　　「好花多向雨中开」
任　昱〖清江引○钱塘怀古〗　　　　　　　「吴山越山山下水」
徐德可〖水仙子○夜雨〗　　　　　　　　　「一声捂叶一声秋」
徐德可〖凭阑人○江行〗　　　　　　　　　「鸥鹭江皋千万湾」
徐德可〖凭阑人○春愁〗　　　　　　　　　「前日春从愁里得」
查德卿〖一半儿○春情〗　　　　　　　　　「自调花露染霜毫」
查德卿〖塞儿令○金陵故址〗　　　　　　　「临故国，认残碑」
张鸣善〖普天乐○愁怀〗　　　　　　　　　「雨儿飘」
张鸣善〖水仙子○讥时〗　　　　　　　　　「铺眉苫眼早三公」
周德清〖塞鸿秋○浔阳即景〗　　　　　　　「长江万里白如练」
汤　式〖庆东原○京口夜泊〗　　　　　　　「故园一千里」

　　　　　　　　　　　　　　～・※・～


无名氏〖醉太平○无题〗

　　堂堂大元，奸佞专权。开河变钞祸根源，惹红巾万千。官法滥，刑法重，黎民
怨。人吃人，钞买钞，何曾见。贼做官，官做贼，哀哉可怜。
　　　　　　　　　　　　　　～・※・～

无名氏〖醉太平○讥贪小利者〗

　　夺泥燕口，削铁针头，刮金佛面细搜求，无中觅有。鹌鹑嗉里寻豌豆，鹭鸶腿
上劈精肉。蚊子腹内刳脂油，亏老先生下手。
　　　　　　　　　　　　　　～・※・～

无名氏〖水仙子○失题〗

　　青山隐隐水茫茫，时节登高却异乡。孤城孤客孤舟上，铁石人也断肠，泪涟涟
断送了秋光。黄花梦，一夜香，过了重阳。

　　夕阳西下水东流，一事无成两鬓秋。伤心人比黄花瘦，怯重阳九月九，强登临
情思幽幽，望故国三千里，倚秋风十二楼。没来由惹起闲愁。

　　常记得离筵饮泣饯行时，折尽青青杨柳枝。欲拈斑管书心事，无那可乾坤天样
般纸。意悬悬诉不尽相思，谩写下鸳鸯字，空吟就花月词，凭何人付与娇姿。
　　　　　　　　　　　　　　～・※・～

无名氏〖折桂令○微雪〗

　　朔风寒吹下银沙，蠹砌穿帘，拂柳惊鸦，轻若鹅毛，娇如柳絮，瘦似梨花。多
应是怜贫困天教少洒，止不过庆丰年众与农家。数片琼葩，点缀槎丫。孟浩然容易
寻梅，陶学士不彀烹茶。
　　　　　　　　　　　　　　～・※・～

无名氏〖塞鸿秋○山行警〗

　　东边路、西边路、南边路。五里铺、七里铺、十里铺。行一步、盼一步、懒一
步。霎时间天也暮、日也暮、云也暮，斜阳满地铺，回首生烟雾。兀的不山无数、
水无数、情无数。
　　　　　　　　　　　　　　～・※・～

无名氏〖塞鸿秋○失题〗

　　爱他时似爱初生月，喜他时似喜梅梢月，想他时道几首西江月，盼他时似盼辰
钩月。当初意儿别，今日相抛撇，要相逄似水底捞明月。
　　　　　　　　　　　　　　～・※・～

无名氏〖梧叶儿○失题〗

　　青铜镜，不敢磨，磨着後照人多。一尺水，一尺波，信人唆，那一个心肠似我
。
　　　　　　　　　　　　　　～・※・～

无名氏〖红绣鞋○赠妓〗

　　长江水流不尽心事，终条山隔不断情思。想着你，夜深沉，人静悄，自来时，
来时节三两句话，去时节一篇词，记在你心窝儿里直到死。
　　　　　　　　　　　　　　～・※・～

无名氏〖普天乐○失题〗

　　他生得脸儿峥，庞儿正。诸余里耍俏，所事里聪明。忒可憎，没薄幸。行里坐
里茶里饭里相随定，恰便似纸幡儿引了人魂灵。想那些个滋滋味味，风风韵韵，老
老成成。
　　　　　　　　　　　　　　～・※・～

无名氏〖快活三过朝天子四换头○叹四美〗

　　良辰媚景换今古，赏心乐事暗乘除，人生四事岂能无？不可教轻辜负。唤取，
伴侣，正好向西湖路，花前沉醉倒玉壶，香□雾，红飞雨。九十韶华，人间客寓，
把三分分数数，一分是流水，二分是尘土，不觉的春将暮。西园杖屦，望眼无穷恨
有余，飘残香絮，歌残白◇，海棠花底鹧鸪，杨柳梢头杜宇，都唤取春归去。

□〔氵翁〕ｗｅｎｇ３。
◇〔伫（去‘亻’换‘纟’）〕ｚｈｕ４。
　　　　　　　　　　　　　　～・※・～

无名氏〖雁儿落带过得胜令○失题〗

　　一年老一年，一日没一日，一秋又一秋，一辈催一辈，一聚一离别，一喜一伤
悲。一榻一身卧，一生一梦里。寻一夥相识，他一会咱一会，都一般相知，吹一回
，唱一回。
　　　　　　　　　　　　　　～・※・～

杨　果〖小桃红○采莲女〗

　　满城烟水月微茫，人倚兰舟唱，常记相逄若耶上。隔三湘，碧云望断空惆怅。
美人笑道：莲花相似，情短藕丝长。

　　采莲人和采莲歌，柳外兰舟过，不管鸳鸯梦惊破。夜如何？有人独上江楼卧。
伤心莫唱：南朝旧曲，司马泪痕多。
　　　　　　　　　　　　　　～・※・～

刘秉中〖乾荷叶○失题〗

　　南高峰，北高峰，惨淡烟霞洞。宋高宗，一场空。吴山依旧酒旗风，两度江南
梦。
　　　　　　　　　　　　　　～・※・～

王　恽〖小桃红○平湖乐二首〗

　　采莲人语隔秋烟，波静如横练。入手风光莫流转，共留连，画船一笑春风面。
江山信美，终非吾土，问何日是归年？

　　秋风湖上水增波，水底云阴过。憔悴湘累莫轻和，且高歌，凌波幽梦谁惊破？
佳人望断，碧云暮合，道别後意如何？
　　　　　　　　　　　　　　～・※・～

卢　挚〖殿前欢○失题〗

　　酒杯浓，一葫芦春色醉山翁，一葫芦酒压花梢重。随我奚童，葫芦干，兴不穷
，谁人共？一带青山送，乘风列子，列子乘风。

　　　　　　　　　　　　　　～・※・～

卢　挚〖节节高○题洞庭鹿角庙壁〗

　　雨晴云散，满江明月，风微浪息，扁州一叶。半夜心，三生梦，万里别，闷倚
蓬窗睡些。
　　　　　　　　　　　　　　～・※・～

卢　挚〖沉醉东风○秋景〗

　　挂绝壁松枝倒倚，落残霞孤鹜齐飞。四围不尽山，一望无穷水。散西风满天秋
意，夜静云帆月影低，载我在潇湘画里。
　　　　　　　　　　　　　　～・※・～

卢　挚〖寿阳曲○别珠帘秀〗

　　才欢悦，早间别，痛煞煞好难割舍。画船儿载将春去也，空留下半江明月。
　　　　　　　　　　　　　　～・※・～

珠帘秀〖寿阳曲○答前曲〗

　　山无数，烟万缕，憔悴煞玉堂人物。倚蓬窗，一身儿活受苦，恨不得随大江东
去。
　　　　　　　　　　　　　　～・※・～

王实甫〖十儿月尧民歌○别情〗

　　自别后遥山隐隐，更那堪远水粼粼。见杨柳飞棉滚滚，对桃花醉脸醺醺，透内
阁香风阵阵，掩重门暮雨纷纷。怕黄昏不觉又黄昏，不消魂怎地不消魂，新啼痕压
旧啼痕，断肠人忆断肠人。今春，香肌瘦几分，裙带宽三寸。
　　　　　　　　　　　　　　～・※・～

关汉卿〖四块玉○别情〗

　　自送别，心难舍，一点相思几时绝？凭阑袖拂杨花雪。溪又斜，山又遮，人去
也。
　　　　　　　　　　　　　　～・※・～

白　朴〖驻马听○吹〗

　　裂石穿云，玉管宜横清更洁，霜天沙漠，鹧鸪风里欲偏斜。凤凰台上暮云遮，
梅花惊作黄昏雪。人静也，一声吹落江楼月。
　　　　　　　　　　　　　　～・※・～

姚　燧〖喜春来○失题〗

　　笔头风月时时过，眼底儿曹渐渐多。有人问我事如何？人海阔，无日不风波。

　　　　　　　　　　　　　　～・※・～

姚　燧〖凭阑人○寄征衣〗

　　欲寄君衣君不还，不寄君衣君又寒。寄与不寄间，妾身千万难。
　　　　　　　　　　　　　　～・※・～

马致远〖寿阳曲○山市晴岚〗

　　花村外，草店西，晚霞明雨收天霁。四围山一竿残照里，锦屏风又添铺翠。
　　　　　　　　　　　　　　～・※・～

马致远〖寿阳曲○远浦帆归〗

　　夕阳下，酒旆闲，两三航未曾著岸。落花水香茅舍晚，断桥头卖鱼人散。
　　　　　　　　　　　　　　～・※・～

马致远〖寿阳曲○潇湘夜雨〗

　　渔灯暗，客梦回，一声声滴人心碎。孤舟五更家万里，是离人几行情泪。
　　　　　　　　　　　　　　～・※・～

马致远〖寿阳曲○烟寺晚钟〗

　　寒烟细，古寺清，近黄昏礼佛人静。顺西风晚钟三四声，怎生教老僧禅定？
　　　　　　　　　　　　　　～・※・～

马致远〖寿阳曲○渔村夕照〗

　　鸣榔罢，闪暮光。绿杨堤数声渔唱，挂柴门几家闲晒网，都撮在捕鱼图上。
　　　　　　　　　　　　　　～・※・～

马致远〖天净沙○秋思〗

　　枯藤老树昏鸦，小桥流水人家，古道西风瘦马。夕阳西下，断肠人在天涯。
　　　　　　　　　　　　　　～・※・～

冯子振〖黑漆弩○野渡新晴〗

　　孤村三两人家住。终日对野叟田父。说今朝绿水平桥，昨日溪南新雨〔幺〕碧
天边云归岩穴。白鹭以行飞去。便芒鞋竹仗行春，问底是青帘舞处。
　　　　　　　　　　　　　　～・※・～

张养浩〖普天乐○大明湖泛舟〗

　　画船开，红尘外，人从天上，载得春来。烟水间，乾坤大，四面云山无遮碍。
影摇动城郭楼台，杯斟的金波滟滟，诗吟的青霄惨惨，人惊的白鸟皑皑。
　　　　　　　　　　　　　　～・※・～

张养浩〖雁儿落带得胜令○退隐〗

　　云来山更佳，云去山如画，山因云晦明，云共山高下。倚仗立云沙，回首见山
家，野鹿眠山草，山猿戏野花。云霞，我爱山无价，看时，行踏，云山也爱咱。
　　　　　　　　　　　　　　～・※・～

张养浩〖水仙子○咏江南〗

　　一江烟水照晴岚，两岸人家接画檐。芰荷丛一段秋光淡，看沙鸥舞再三，卷香
风十里珠帘。画船儿天边至，酒旗儿风外□，爱杀江南。

□〔风占〕ｚｈａｎ３。
　　　　　　　　　　　　　　～・※・～

张养浩〖落梅风○失题〗

　　野鹤才鸣罢，山猿又复啼。压松梢月轮将坠，响金钟洞天人睡起。拂不散满衣
云气。
　　　　　　　　　　　　　　～・※・～

赵禹圭〖蟾宫曲○题金山寺〗

　　长江浩浩西来，水面云山，山上楼台，山水相辉，楼台相映，天与安排。诗句
就云山动色，酒杯倾天地忘怀。醉眼睁开，遥望蓬莱，一半烟遮，一半云埋。
　　　　　　　　　　　　　　～・※・～

乔　吉〖殿前欢○登江山第一楼〗

　　拍阑干，雾花吹鬓海风寒。浩歌惊得浮云散，细数青山，指蓬莱一望间。纱巾
岸，鹤背骑来惯，举头长啸，直上天坛。
　　　　　　　　　　　　　　～・※・～

刘　致〖雁儿落带得胜令○送别〗

　　和风闹燕莺，丽日明桃杏。长江一线平，暮雨千山静。载酒送君行，折柳系离
情。梦里思梁宛，花时别渭城。长亭，咫尺人孤零，愁听，阳关第四声。
　　　　　　　　　　　　　　～・※・～

马九皋〖庆东原○西皋亭适兴〗

　　兴为催租败，欢因送酒来。酒酣时诗兴依然在，黄花又开，朱颜未衰，正好忘
怀。管甚有监州，不可无螃蟹。
　　　　　　　　　　　　　　～・※・～

马九皋〖楚天遥带过清江引○无题〗

　　有意送春归，无计留春住，明年又着来，何似休归去。桃花也解愁，点点飘红
玉。目断楚天遥，不见春归路。春若有情春更苦，暗里韶光度。夕阳山外山，春水
渡傍渡，不知那搭儿是春住处。
　　　　　　　　　　　　　　～・※・～

张可九〖小梁州○失题〗

　　篷窗风急雨丝丝，笑捻吟髭，淮阳路何之？鳞鸿至，把酒问篙师，〔幺〕迎头
便说兵戈事，风流莫再追思，塌了酒楼，焚了茶肆，柳营花市，更呼甚燕子莺儿。

　　　　　　　　　　　　　　～・※・～

张可九〖梧叶儿○湖山夜景〗

　　猿啸黄昏後，人行画卷中。萧寺罢疏钟，湿翠横千嶂，清风响万松，寒玉奏孤
桐，身在秋香月宫。
　　　　　　　　　　　　　　～・※・～

张可九〖迎仙客○秋夜〗

　　雨乍晴，月笼明。秋香院落砧杵鸣，二三更，千万声，捣碎离情，不管愁人听
。
　　　　　　　　　　　　　　～・※・～

张可九〖红绣鞋○次韵〗

　　剑击西风鬼啸，琴弹夜月猿号。半醉渊明可人招，南来山隐隐，东去浪淘淘，
浙江归路杳。
　　　　　　　　　　　　　　～・※・～

张可九〖红绣鞋○西湖雨〗

　　删抹了东坡诗句，糊涂了西子妆梳，山色空蒙水模糊，行云神女梦，泼墨范宽
图，挂黑龙天外雨。
　　　　　　　　　　　　　　～・※・～

张可九〖拆挂令○西陵送别〗

　　画船儿载不起离愁。人到西陵，恨满东州，懒上归鞍，慵开泪眼，怕倚层楼。
春去春来管送别依依岸柳，潮生潮落，会忘机泛泛沙鸥。烟水悠悠，有句相酬，无
计相留。
　　　　　　　　　　　　　　～・※・～

张可九〖水仙子○别怀〗

　　飞花和雨送兰舟，细柳垂烟掩画楼，啼痕带酒淹罗袖，换金杯劳玉手。大江流
不尽诗愁，象牙床上，鲛绡枕头，梦到并州。
　　　　　　　　　　　　　　～・※・～

张可九〖水仙子○梅边即事〗

　　好花多向雨中开，佳客新从云外来。清诗未了年前债，相逢且开怀。曲阑干碾
玉亭台，小树粉蝶翅，苍苔点鹿胎，踏碎青鞋。
　　　　　　　　　　　　　　～・※・～

任　昱〖清江引○钱塘怀古〗

　　吴山越山山下水，总是凄凉意，江流今古愁，山雨兴亡泪，沙鸥笑人闲未得。

　　　　　　　　　　　　　　～・※・～

徐德可〖水仙子○夜雨〗

　　一声捂叶一声秋，一点芭蕉一点愁，三更归梦三更后。落灯花，棋未收，叹新
丰孤馆人留，枕上十年事，江南二老忧，都到心头。
　　　　　　　　　　　　　　～・※・～

徐德可〖凭阑人○江行〗

　　鸥鹭江皋千万湾，鸡犬人家三四间。逆流滩上滩，乱云山外山。
　　　　　　　　　　　　　　～・※・～

徐德可〖凭阑人○春愁〗

　　前日春从愁里得，今日春从愁里归。避愁愁不离，问春春不知。
　　　　　　　　　　　　　　～・※・～

查德卿〖一半儿○春情〗

　　自调花露染霜毫，一种春心无处托。欲写写残三四遭，絮叨叨，一半连真一半
草。
　　　　　　　　　　　　　　～・※・～

查德卿〖塞儿令○金陵故址〗

　　临故国，认残碑，伤心六朝如逝水，物换星移，城是人非，今古一枰棋。南柯
梦一觉初回，北邙坟三尺荒堆。四围山护绕，几处树高低，谁，谁曾赋黍离。


